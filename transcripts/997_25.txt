 25-Боб - Гувоҳ. Ўзбек тилида Аудио китоб Онлайн
“Аккад ва унинг шериклари”бюроси Бейрутда Америка университетининг яқинидаги унча катта бўлмаган марказий офисда жойлашган эди. Годдар бу ерга иккинчи бор ташриф буюрганда, офис ўз асосчисининг ҳислатла‑
рига эга эканлигини ўйлади: офис Марван Аккад сингари унча кўзга ташланмайди, камтар ва қандайдир сирлига ўхшаб кетарди.
Эшикда осилган тахтачада фақатгина компаниянинг номи ёзилган эди холос, логотип ва сайтсиз. Бир қараш‑
да, компания нима билан шуғулланишини ҳам билиб олиш жуда қийин, чунки компания тўғрисидаги маълу‑
мот одамнинг кўзи тушадиган бирор жойда қайд қилинмаган. Қабулхонадаги мебель жуда дид билан танлан‑
ган, қолаверса, етарли даражада қиммат ҳам. Аммо бу
ерда проспектлар, деворларда қимматбаҳо расмлар йўқ, шунингдек, компанияга ёрдам сўраб миллионлаб мил‑
лиардер мижозлар оқиб келишини кўрсатувчи ҳеч нарса йўқ эди. Фақат ўқ ўтмайдиган ойналар, кираверишда, ко‑
ридорда ва холлда ўрнатилган кузатиш камералари фир‑
ма йўналишининг ниҳоятда жиддийлигини акс эттириб турарди.
Бироқ Марван ва Рами Аккадларнинг эҳтиёткорлиги‑
га қарамасдан, улар бир заиф звено, яъни хатога йўл қўй‑
ганлар. Бу — Жасмин Зейтун.
— Хайрли тонг, Жасмин хоним, — деди Годдар тир‑
жайиб холлдаги стол ёнига ўтирар экан. — Сизни яна бир бор кўриб турганимдан жуда хурсандман.

Яқиндагина университетни битирган дилбар Жасмин жилмайди ва унга жавобан киприк қоқди, гўёки сўнгги ойлар, балки йиллар мобайнида уларни йўқлаб келган биринчи келишган эркак Годдар бўлгандай.
— Хуш келибсиз инспектор Годдар, — деди қиз. — Мен сизга яна қандай ёрдам қилишим мумкин?
— Мен уйга қайтаётиб олдингизга яна бир кириб кетай дедим. Жаноб Аккадлар ёки уларнинг шериклари‑
дан бирорталари бугун кўринишмадими — мен шуни бил‑
моқчи эдим.
— Йўқ, эсизгина, — деди қиз ёрдам бера олмаслиги‑
дан минг бора афсусланиб. — Ҳеч қандай ўзгаришлар йўқ.
— Нима ҳам дердим, — киноя билан гапирди Годдар, — мен яна бир ҳаракат қилиб кўрмоқчи эдим.
— Марҳамат қилинг, сиз билан суҳбатлашганим‑
дан мамнунман, — деди қиз.
— Сизда менинг телефон номерим борми?
— Ҳа, — деди қиз ва стол тортмасидан Годдарнинг визитка карточкасини топиб унга кўрсатди. — Ака-ука Аккадларнинг бирортасидан хабар келиши биланоқ, сиз билан боғланишларини уларга етказаман.
— Сиз ниҳоятда илтифотлисиз, — деди Годдар кетиш‑
га шайланиб. — Ҳа, яна бир нарса.
— Қулоғим сизда, — деди котиба қиз.
— Марваннинг яхши кўрган қизи Париждами? — сўра‑
ди инспектор. — Мен у билан гаплашиб кўришим керак. Тергов ишлари юзасидан унга берадиган бир нечта савол‑
ларим бор. Сизда унинг телефони борми? Мен телефон орқали у билан боғланардим.
— Сиз Ранияни назарда тутяпсизми? — деди қиз соддалик билан. – Фаваз хонимни Марваннинг яхши кўр‑
ган қизи деб ҳисоблаш, унчалик тўғри эмас. Шубҳасиз, Марваннинг унга нисбатан қачонлардир ҳис-туйғулари бор эди.

— Нега энди бор эди? — сўради Годдар. У имкон қадар Жасмин хонимдан у билган барча маълумотларни киши билмас олмоқчи бўлди.
— Ҳа, жаноб, — пичирлади котиба, гарчи офисда улар иккисидан бошқа ҳеч ким бўлмаса ҳам. — Айтишларича, ўтган ёзда Марван Ранияга уйланишни таклиф қилган экан, аммо Рания уни рад қилибди ва бирдан ғойиб бўлиб қолибди.
— Ғойиб бўлибди? — қайтадан сўради Годдар.
— Мен шундай бўлди деб эшитганман, — деди қиз бирдан ғамгин бўлиб. — Эҳтимол, бу жуда ёмон бўлса ке‑
рак. Энди яна бу кўргуликлар бор экан-да. Мен жа‑
ноб Аккаддан хавотир оляпман. У ниҳоятда камтар инсон.
10 дақиқадан сўнг Годдар машинада аэропорт томон шошиб кетарди. У Скелетга қўнғироқ қилди.
— Унинг исми Рания Фаваз, — деди у шошилиб, Лемье гўшакни олиши биланоқ. — У 24 ёшда. Ҳамшира бўлиб ишлайди. Шу ерда катта бўлган, Парижга кўчиб кетганига 10 йил бўлибди. Май ойида Мароккога кўчиб борган.
— Сиз ҳазиллашяпсиз, — деди Лемье.
— Асло, — жавоб берди Годдар.
— Рания Рабатдамикан? — сўради Лемье.
— Дюваль ҳозирда шунинг устида ишламоқда, — деди Годдар. — Мен тез орада билиб оламан.
— Годдар, офарин! Сиз жуда яхши меҳнат қилибсиз! — деди Лемье ва бир неча кун ичида биринчи бор чин дил‑
дан хурсанд бўлгани унинг овозидан билинди. — Сиздан бениҳоят зўр детектив чиқишига мен ишонаман.
 
Guvoh 25-bob D-McDowell. Kitob O'zbek tilidagi yaxshi Audiokitob Online
