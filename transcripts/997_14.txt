 14-Боб - Гувоҳ. Ўзбек тилида Аудио китоб Онлайн
Клодетт Рэмзи катта вилладаги бассейн олдида каравотда ётибди. Вилла баланд тоғда жойлашган. У стакандаги муздай пина-колани трубочка орқали ичяпти. Сан-Пауланинг қиздирилган қуёш нурларини унинг бадани гўё ўзига сингдираётгандай эди.
У ўзини яқиндагина эркинликка эришган ва шу эркинликдан роҳатланаётган аёл сифатида тутарди. Шу ерлик хизматкор Клодеттнинг елкаларига ва белларига кокос ёғини суриб уқаларди. Сўнгги қилинган ишлар ҳақидаги янгиликларни кутар экан, аёлнинг асаблари ҳамон таранглашган эди. Ниҳоят, у феъли жуда оғир, золим — “фиръавн” билан энди яшамайди. Клодетт эри Рафик Рэмзини орқасидан “фиръавн” деб атарди. Хайриятки, кўзига тўнғиздай кўринган эрдан у халос бўлди. Рафик ўлди. Унинг тансоқчиси–чи? Уни ҳам йўқ қилишдимикан? Агар тансоқчи ҳам ўлдирилган бўлса, яна ким қолди? Эри ичидаги дардини яна кимга айтган бўлиши мумкин?
Уяли телефон жиринглади. Аёл ётган ўрнидан туриб ўтирди ва хизматкорини бошқа ишга буюрди. Ўзи ёлғиз қолганига ишонч ҳосил қилгач, телефон-раскладушкасини очиб сўради:
— Бу линия мутлақо ишончлими?
— Албатта, — деб жавоб қилди бир овоз бошқа томон‑
дан. — Нима, сиз мени жинни деб ўйлаяпсизми?
— Мен таваккал қила олмайман. Вазият қанчалик жиддий эканлигини ўзингиз яхши биласиз.
— Хавф остида турган фақатгина сиз эмас.

— Демак, ҳаммаси бажарилдими?
— Ҳаммаси эмас.
— Бу нима деганингиз? — сўради Клодетт аниқ жавоб кутар экан.
— Эрингизнинг масаласини ҳал қилдик. Аммо Марван Аккад қочиб кетди.
— Нега қочади? Ахир, мен уч гуруҳга пул тўлаганман.
— У — профессионал.
— Қайтанга, мен сизларни энг зўр профессионал, деб ҳисоблардим.
— Биз уни албатта топамиз, — ишонч билан айтди овоз. —Уни йўқ қиламиз. Бироқ буни амалга ошириш учун кўп вақт ва ундан-да кўпроқ пул керак бўлади.
— Бекорчи гап! — гердайиб гапирди аёл. — Бошқа бир цент ҳам бермайман. Сиз иккисини ҳам ўлдирамиз, деб айтгансизлар. Мен олдиндан пулини тўлаб қўйдим. Қолгани — бу сизнинг ишингиз!
— Рэмзи хоним, сиз баъзи бир нарсаларни унутиб қўйибсиз.
— Мени бундай атаманг! — талаб қилди у. — Бу исмни ёмон кўришимни сиз биласиз.
— Шундай бўлса-да, — гапини давом эттирди овоз, — сизнинг қаердалигингиз, нималар қилганингиз менга маълум. Қолган ҳаётингизни қамоқда ўтказишингизга мен‑
да етарлича далил-исботлар мавжуд.
— Фактлар сизга ҳам қарши гувоҳлик беради, — қўполлик билан жавоб қайтарди аёл.
— Шундайми? Қани, кўрамиз.
Клодетт аччиғи чиққанича, бассейн олдидаги майдон‑
чани қадамлар билан ўлчаб кўрди.
— Сиз мени қўрқитяпсизми?! Мени-я...
— Овозингизни ўчиринг! — деди нариги томондан келган овоз. — Ишнинг ўртасида ўз мажбуриятларидан бўйин товлаб, ишдан воз кечмоқчи бўлган ягона буюртмачи

мен деб ўйлаяпсизми? Бундай одамларнинг эсини киритиб қўйишнинг кўплаб усулларини биламиз. Менинг сизга маслаҳатим: ўзингизга бино қўйманг.
— Мен воз кечаётганим йўқ! — жавоб берди Клодетт. — Лекин мен келишганимиздан ортиқ пул тўламайман.
— Сиз қанча керак бўлса, шунча пул тўлайсиз. Бўлмаса, ўз ҳаётингизни берасиз! Сиз мени тушундингизми?
Клодетт турган жойида ёғочдай қотиб қолди. У берган ваъдасининг устидан чиқади. Қўлидан ҳар бало келади. Клодетт ўлишни хоҳламасди. У фақатгина эркин ва бой-бадавлат бўлишни хоҳлайди. Бундай ҳаёт кечиришга унинг тўла ҳақи бор. Бригитта ваҳшийларча ўлдирилди. Клодетт бундай бўлишини кутмаган, бу учун пул тўламаган. У ўз шахсий ҳаётидан хавотирда.
— Яхши, — деди у чуқур хўрсиниб. — Ишни якунлаш учун сизга яна қанча пул керак?
 
Guvoh 14-bob D-McDowell. Kitob O'zbek tilidagi yaxshi Audiokitob Online
