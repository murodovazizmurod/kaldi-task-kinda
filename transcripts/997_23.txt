 23-Боб - Гувоҳ. Ўзбек тилида Аудио китоб Онлайн
Инспектор Годдар ҳеч нарсага эриша олмади. Бейрутга келгач, у “Аккад ва унинг шериклари” фирмаси офисига борди, аммо у ерда ҳеч кимни топа олмади. Қабулхонада ёлғиз ўтирган хизматчи аёл Марваннинг анчадан бери келмаганини, унинг қаердалигини билмаслигини, бахтга қарши, Рамининг Боғдодга иш билан кетганлигини, қачон қайтиши номаълумлигини айтди. Қолган барча хизматчилар хизмат юзасидан бутун Яқин Шарқ бўйлаб кетишган экан. Годдар керак бўлиб қолса, уни топиш учун ўзининг телефон рақамини қолдирди ва меҳмонхонага қайтди. У меҳмонхонадан Скелет билан боғланиши керак эди.
У Мароккога, Рабатдаги “Хиллтон”га қўнғироқ қилди. Лемье катта муваффақиятларга эришганини эшитиб хурсанд бўлди. Марокко аэропортидаги кузатиш камералари Джек Карделл “Роял Эр Марок” рейси билан учиб келганлигини ва ижарага машина олганлигини кўрсатибди. Касабланка полицияси машинани қидириш билан банд экан, аммо ҳозирча натижасиз.
Бироқ Марокаш разведка хизмати шуни маълум қиладики, Марван Аккад бу мамлакатга фақат икки бора келган экан. Иккала сафар ҳам у Ливан премьер-министрини кузатиб юрган. Мароккодаги унинг алоқалари тўғрисида разведка хизмати ҳеч нарса билмайди. Полициячилар қандайдир Джек Карделл тўғрисидаги ва унинг Касабланкада бўлганлиги ҳақидаги ҳеч қандай маълумотга эга эмаслар. Ҳозирча Лемье боши берк кўчага кириб қолди.

— Марваннинг Мароккога боришига бирон сабаби бўлиши керак, — деди Лемье ўйланиб. — Биз унинг изига ту‑
шишимизни, у эса ўз навбатида узоқ вақт Карделл бўлиб юра олмаслигини билган. Унинг ёнидаги пули кўп эмаслиги‑
ни эса биз биламиз. У ким биландир учрашишга мажбур эди.
— Марселда у жандармга бир қизнинг уйида тўхташи‑
ни айтган, — деди Годдар ўйланиб.
— Бу унинг тўқиб чиқарган афсонасининг бир қисми бўлса керак, — жавоб қилди Лемье.
— Бўлиши мумкин, — деди Годдар, — агар бу рост бўлса-чи?
— Мен айтдим–ку, — деди гапида қатъий туриб Лемье, — сўнгги йилларда Марван бу ерга келганлиги тўғ‑
рисида, қолаверса, бирор қиз билан учрашганлиги ҳақида ҳеч қандай маълумотлар йўқ.
— Агар Марван у қиз билан олдин таниш бўлган бўлса-чи? — таслим бўлмасди Годдар, — қолаверса, у қиз Мароккога яқинда кўчиб келган бўлиши мумкин.
— Гапингизни давом эттиринг, — деди Лемье бирозги‑
на паузадан кейин. — Фикрингиз жуда қизиқ.
— Марван ўзи билан никоҳ узугини олиб юрган экан, шундайми? — сўради Годдар.
— Ҳа, шундай.
— Агар бу чиндан ҳам афсона бўлса, унда нега бун‑
чалик кўп тафсилотлар мавжуд?
Лемье бўш келишни истамасди.
— Улар қаерда танишган бўлишлари мумкин? — сўра‑
ди француз. — Бейрутдами?
— Бўлиши мумкин, — деди Годдар. — Аммо менга маълум бўлишича, сўнгги ярим йил давомида Марван Париждаги унча катта бўлмаган офисдан бутун Европа Иттифоқи бўйлаб ишни координация қилиб келган.
— Қиз билан Марван ўша ерда танишган деб ўйлайсизми?

— Эҳтимол.
— Унинг укасидан сўранг, — буйруқ берди Лемье.
Бунинг имкони йўқлигини Годдар тушунтирди.
— Сиз, Рами Аккад Боғдодга сиз келган куни кетган, деб айтмоқчимисиз? — сўради Лемье.
— Бу ҳақиқатдан ҳам ғалати туюлади, — деди Годдар, — лекин хизматчи аёлнинг таъкидлашича, Рами тўрт ҳафта иш кунининг уч ҳафтасини одатда хизмат сафарларида ўтказар экан.
— Рамининг сафарга кетиши қачон режалаштирилган экан? — сўради Лемье.
— Аёлнинг айтишича, у бирдан хизмат сафарига кетадиган бўлиб қолибди.
— Бўлмасам-чи! — деди Лемье. — Хизматчи аёлнинг олдига яна боринг. Унга Марван Аккаднинг шахсий ҳаёти ҳақида нималар маълум эканлигини билинг. Тезда мен билан боғланинг.
 
Guvoh 23-bob D-McDowell. Kitob O'zbek tilidagi yaxshi Audiokitob Online
